<html><head><style fprolloverstyle="">A:hover {color: #990000}
  body {scrollbar-face-color:  #ffffff;
         scrollbar-highlight-color: #9c9c63;
         scrollbar-shadow-color:    #9c9c63; 
         scrollbar-3dlight-color:   #ffffff; 
         scrollbar-darkshadow-color:#ffffff;
         scrollbar-track-color:     #ffffff; 
         scrollbar-arrow-color:     #9c9c63}
         </style>
  <title></title>
  <meta http-equiv="Content-Type" content="text/html; charset=windows-1254"> 
 
 <meta http-equiv="Content-Type" content="text/html; charset=ISO-8859-9"> 
 
 
  
  
 </head>
         
 <body bgproperties="fixed" topmargin="0" leftmargin="0" bgcolor="#001741" link="#000000" vlink="#000000" alink="#800000">
 
     <p>
   &nbsp; <font color="silver" size="4"></font></p><center><font color="silver" size="4">Cep Canavarı İstilası (Radikal, 14 Ağustos 1999)</font> <b><font color="white">
 <p>150 'canavarlı' Pokemon tüm dünyayı istila etmeye hazırlanıyor. Bu bilgisayar oyununun ABD ve Japonya'da 15 milyon hastası var...
 BERLİN - Japon oyun firması Nintendo'nun üç yıl önce yarattığı Pokemon ya da Pocket Monster (Cep Canavarı) adlı bilgisayar oyunu Japonya ve ABD'de satış rekoru kırıyor. 
 </p><p>İki yıl önce Tokyo'daki bir televizyon kanalında çizgi filmi yayımlandığında, 651 çocuğu bir çeşit sara nöbetine sokan Pokemon'un gösterimi yasaklanmıştı. Ama oyuncak ve sinema filmi olarak çocukların dünyasındaki ayrıcalıklı yerini koruyan cep canavarları, her geçen gün gerçek birer 'canavar' olduklarını kanıtlıyorlar!
 </p><p>Bilgisayar virüslerine karşı savaşan cep canavarlarının baş kahramanı 'Pikaçu' adlı canavar. Pikaçu, bir oyuncak olarak çok masum görünüyor, ancak olağanüstü görsel efektlerle hazırlanan çizgi filmde şekil değiştirirken yaydığı kuvvetli mavi ve kırmızı ışıklar, izleyen çocuklarda görme bozukluğu, mide bulantısı ve titreme gibi epilepsiyi andıran bazı semptomların görülmesine neden olmuştu.
 </p><p>Aynı şekilde gameboy'dan rahatsızlanan 10 kadar çocuk da Nintendo şirketinin başını ağrıtmıştı. Ama bu durum canavarların itibarını zerrece sarsmadı. ABD ve Japonya'da her ders arasında kendinden geçercesine Pokemon oyunu oynayan çocuk sayısı 15 milyon. Canavarların yeni hedefi tüm dünyayı istila etmek. 
 </p><p>Nintendo yetkilileri, bu oyunların çocukların istediğini verdiğini düşünüyor. Pokemon oyununda kural canavarın yerini bulup kendine itaat ettirmek ve diğer canavarları yakalatmaya çalışmak. Canavarı yakalama tekniğine göre alınan puan sayısı da artıyor. Başarılı bir hücum karşıdaki canavarın savaşma gücünü kırıp oyuncunun kendi puanını yükseltmesini sağlıyor. 
 </p><p>150 canavar çeşidinin yer aldığı oyunlarda bütün canavarları yakalamak mümkün olmadığından, sıkılan çocuklar birbirileriyle gameboy'larını değiştiriyor. Sürekli aldıkları puanları hesaplamak ve bunu yükseltmek için oyuna dört elle sarılan minikler ister istemez kısa sürede cep canavarlarının esiri oluyor. 
 </p><p>Aslında Pokemon hastalığı-nın bu kadar yaygın olmasının temel nedenlerinden birisi de 
 oyunun sadece bilgisayara bağlı olmadan da oynanabilmesi. Bu oyunların kurallarını çabucak öğrenen çocuklar video olmadığında Pokemon'lu gameboy'a saldırıyor. Bunu da bulamazlarsa Pokemon kart oyunlarıyla idare ediyorlar. Bu komplike oyunun kurallarını anlatan 'Official Pokemon Handbook-Resmi Pokemon El Kitabı'nın haftalardır ABD'de liste başı olmasına şaşmamak gerekir. 1500 ürün çeşidini bulan oyuncaklar çocukların rüyalarını süslerken ABD'de kasım ayı ortalarında gösterime girecek olan sinema için hazırlanmış 'Super Pokemon' adlı çizgi film daha şimdiden merakla bekleniyor. 
 </p><p>ABD'de 500 milyon satan Pokemon oyun kartlarındaysa karşı tarafın savunmasını kıracak değerde uygun bir Pokemon kartını ortaya atarak sayı kazanmaya çalışmak gerekiyor. İşi şansa bırakmayan Nintendo yetkilileri, geçtiğimiz temmuz 
 ayında 19 şehri dolaşarak Pokemon dünya turuyla kahramanlarını tanıttı. Bu gezi sırasında sadece Minneapolis'teki alışveriş merkezini 44 bin kişi ziyaret etti. Görünüşte sadece çocukları etkiliyor gibi görünse de cep canavarları gizli gizli Pokemon 
 oyun kartları satın alan anne babaların da çoktan kanına girdi bile. Önümüzdeki günlerde ABD, Japonya ve Almanya'da oyun oynarken şok geçirip hastanelik olan aileler olursa hiç şaşırmayalım! (Spiegel)

 
 </p></font></b></center></body></html>